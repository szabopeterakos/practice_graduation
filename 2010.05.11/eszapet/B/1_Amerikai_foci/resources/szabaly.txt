Szabályok
A futballt a pályán lévő két, tizenegy tagú csapat játssza, de a játék sajátosságából adódóan a csapatokat az edzői stábbal együtt közel 70-70 fő alkotja. Mivel a játéknak még nincs kialakult magyar szakzsargonja, a legtöbb dolgot az eredeti angol nevén neveznek itthon is.
A játék célja (alfejezetcím)
Több pontot szerezni, mint az ellenfél. Pontot szerezni többféleképpen lehet.
Touchdown (TD) (6 pont): Akkor következik be, ha valaki a játékosok közül az ellenfél célterületére (End Zone) viszi be a labdát, vagy az irányító a célterületen álló társának dobja a labdát, aki mindkét lábával érinti a földet, az elkapott labdával a kezében. Touchdownt elérhet a védő és a támadócsapat is. A védő labdaszerzés után közvetlenül, a támadó pedig egy akciósorozat végén (lehet passz, vagy futás eredménye is). Touchdown után a labda a háromyardos (az NFL-ben a kétyardos) vonalra kerül, és innen szerezhet a támadó csapat bónusz pontokat kétféle módon.
Two-point conversion (2 pont): Úgynevezett két pontos kísérlet (Two Point Attempt), touchdown után van rá lehetőség. A két pontért át kell vinni újra a labdát a gólvonalon, a két- ill. a háromyardos vonalról indulva, 1 kísérletből, hasonlóan a touchdownhoz.
Extra point, Point after touchdown (PAT) (1 pont): Szintén touchdown után van rá lehetőség. Ez az általános választás. Egy 20 yardos mezőnygól (field goal) kísérlet a kapuval szemben.
Field goal (FG) (3 pont): Ezt csak a támadó csapat speciális egysége szerezheti. Akkor kerül rá sor, ha a támadó csapat három kísérletből nem tesz meg 10 yardot és negyedikre a kapura lövést választják, illetve, ha már nincs idő más módon pontot szerezni. Akkor sikeres, ha az U alakú kapu szárai közt megy be az U keresztszára fölött.
Safety (2 pont): A védőcsapat akkor éri el, ha a támadóegység labdás emberét annak saját célterületén szerelik vagy kényszerítik ki a pályáról. Ez ráadásul a támadási jog átadásával is jár. Ez eléggé ritkán fordul elő.
Játékidő (alfejezetcím)
Egy meccs általában négy 15 perces negyedből áll, a második és a harmadik negyed között van a félidő, egyébként a negyedek között csak térfélcsere van. Ez természetesen főleg a sportág hazájában, és a nagyobb bajnokságokban (NFL, college football) érvényesek, a világ más részein, és más bajnokságokban előfordulhatnak eltérő hosszúságú összecsapások. A játékidő mérése leginkább a futóórás és tiszta játékidő keverékeként fogható fel, bizonyos akciók (például a játéktéren kívülre kerül a labda, punt) után megáll az óra. Emiatt egy teljes futballmérkőzés akár három óráig is tarthat. Ha a rendes játékidőben döntetlen az állás, akkor hosszabbítás (overtime) következik, ez lényegében egy 5. negyed. Ilyenkor a hirtelen halál szabálya lép életbe, vagyis az első pontot szerző csapat nyer. Ha egyik csapat sem szerez pontot, akkor a mérkőzés döntetlennel ér véget.
Támadások közötti idő (alfejezetcím)
A támadó csapatnak 40 másodperce van a támadás indítására, ha a bíró nem állítja meg az órát. Amennyiben technikai okok miatt (például sérülés, büntetés stb.) megállították az órát, akkor a bíró óra-újraindítási jelétől számítva 25 másodperc van a kezdésre. Amennyiben a támadó csapat az adott időn belül nem kezdi meg a támadását, büntetést kap (Delay of Game).
A játék menete (alfejezetcím)
Egy amerikaifutball-mérkőzés rövid, általában 5-10 másodperces támadóakciók sorozatából épül fel, melyek között 25, illetve bizonyos esetekben 40 másodperc megbeszélési idő van, tehát a játék menete nem folyamatos, ellentétben például a rögbivel. A kezdőrúgást (kickoff) követően a fogadó csapat visszafutó embere (kick returner) elviszi a labdát egy bizonyos pontig, ahonnan a csapat támadóegységének maximum 4 lehetőségből minimum 10 yardot kell előrejuttatnia a labdát. Ha ez sikerül, akkor a támadók first down-t érnek el, vagyis újabb négy lehetőséget az előrejutásra attól a ponttól, ahol az akció véget ért. Ha ez nem sikerül, akkor az ellenfél következik. Fontos megjegyezni, hogy a pályán lévő két csapatból egyidejűleg az egyik mindig támad, a másik mindig védekezik. Azt a pontot (egész pontosan a labdára állított, az oldalvonalra merőleges egyenest), ahol a labda van az akció (play) megkezdésekor, line of scrimmage-nek nevezik . A játékosok a line of scrimmage két oldalán állnak fel egymással szemben. Az akciók (kivéve a kezdő-, és a szabadrúgást) a snap-pel kezdődnek. A snap során a center a lábai között átadja a labdát a mögötte álló irányítónak.
Ezután két módon lehet előrejuttatni a labdát. Az egyik a labdával való futás, a másik annak lepasszolása. A futás (rush) az esetek nagy részében handoff-al kezdődik, ez az a mozzanat, amikor az irányító átadja a running back-nek a labdát. Az irányító maga is futhat a labdával a snap után. A passzolás az amerikai futballban -ellentétben a rögbivel- az esetek túlnyomó többségében előre történik. Előre passzolást egy akcióban csak egyszer, és csak a line of scrimmage mögül lehet végrehajtani a támadócsapatnak. Oldalra, illetve hátra bármennyiszer, és bárhol lehet passzolni. Ezt nevezik lateral-nak, de ez rendkívül ritka, mivel ekkor nagy a labdavesztés kockázata.
Az akciónak akkor van vége, ha a labda „halott” lesz. Ez a következő esetekben fordulhat elő:
A labda a földre kerül, vagy a védekező csapat megállítja annak előrehaladását
Egy passz az oldalvonalon, vagy az alapvonalon kimegy a pályáról, illetve földet ér anélkül, hogy elkapták volna. Ilyenkor az előző line of scrimmage-ről indul a következő play
A labda, vagy az azt birtokló játékos elhagyja a pályát (out of bounds).
Pontszerzés (alfejezetcím)
Bizonyos büntetések esetén akció közben a bírók megállítják a játékot, és a labda halott lesz.
A labdabirtoklás a következő esetekben változik:
A támadó csapat nem tud a 4 lehetőségből 10 yardot haladni. Ekkor arról a pontról, ahol a 4. play véget ért, jöhet az eddig védekező csapat. 
Pontszerzést (Touchdown, vagy Field Goal) követően a pontszerző csapat kezdőrúgás után átadja a labdát a másik csapatnak.
A támadók 4. kísérletre nem próbálják meg a 10 yardot elérni, hanem elrúgják a labdát. Ez a punt. Ez akkor fordul elő, ha nem látnak esélyt a first down elérésére, és sikeres mezőnygólra sincs esély. Mivel a másik csapat így is, úgy is átveszi a labdabirtoklást, az a cél, hogy ezt ne a jelenlegi pontról tegye, hanem minél távolabb.
A védekező csapat egy tagja elkapja az irányító passzát. Ez az interception. Az elkapás pillanatától megváltozik a birtoklás, és az eddig védekező csapat lesz a támadó, tehát az interceptiont vissza lehet hordani, ideális esetben touchdown is érhető el belőle.
A támadó csapat labdát birtokló tagja elejti a labdát. Ez a fumble. Ekkor a labda azé a csapaté lesz, amelynek a tagja a szabad labdát felvette. Az interception-t, és a védelem által megszerzett fumble-t nevezzük közös néven turnover-nek.
Kihagyott mezőnygól kísérlet. A labda a rúgás pontjáról jár a védekező csapatnak, illetve, ha az 20 yardon belül történt, akkor a 20 yardos vonaltól.
A támadó csapat tagját a saját end zone-jában szerelik, vagy kényszerítik ki a pályáról. Ezt nevezik safety-nek. Safety jár abban az esetben is, ha támadócsapat a saját end zone-jában szabálytalankodik. A safety-t szabadrúgás követi. Ezt a safety-t elszenvedő csapat hajtja végre a saját 20 yardos vonaláról.