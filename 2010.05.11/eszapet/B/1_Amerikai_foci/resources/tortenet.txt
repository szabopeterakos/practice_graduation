Az amerikai futball története
Az amerikai futball a rögbiből alakult ki a 19. század végén. 1876-ban Massasoit-ban megírták az első amerikai futball szabálykönyvet. Kezdetben kizárólag egyetemi csapatok játszották, ez a mai napig rendkívüli népszerűségnek örvendő college football. A sport ezen formája a 20. század első felében népszerűbb volt, mint a profi változat. A professzionális futball létrejöttét egy 1892-es eseményhez kötik. A Yale-en végzett William 'Pudge' Heffelfingernek, aki guard volt, 500 dollárt fizetett egy pittsburghi csapat, hogy játsszon egy másik helyi csapat ellen. Ezzel ő vált az első személlyé, aki pénzt kapott azért, hogy futballt játsszon. 1896-ban létrejött az első teljesen professzionális csapat, az Allegheny Athletic Association.
A 20. század elején a professzionális csapatok a középnyugati térségre koncentrálódtak, míg a keleti parton a nagy játékerőt képviselő egyetemi csapatok nyertek teret. 1920-ban létrejött az American Professional Football Association az ohioi Cantonban, a legendás Jim Thorpe elnökségével. 1922-ben megváltoztatták a nevet National Football League-ra.
A 20-as évek kezdeti vegetálása után a 30-as évekre a profi liga népszerűsége elkezdett felfelé ívelni. A kisvárosi csapatok helyét nagyobb városok együttesei vették át. 1933-ban rendezték az első bajnoki döntőt.
A II. világháború után a profi futball népszerűsége kezdte megközelíteni a college footballét. Ez nagyban köszönhető az akkoriban kifejlesztett „T-formációnak”, amely gyorsabb játékot eredményezett. 1945-ben a Cleveland Rams Los Angelesbe költözött, ezzel az első nyugati parti csapat lett.
Az 1950-es években a televízió segítségével a profi futball belépett a legnépszerűbb sportok körébe. Ekkora már a sportág kitermelte sztárjait is, ilyenek voltak Johnny Unitas, a Baltimore Colts irányítója, vagy Bobby Layne, a Detroit Lions, majd a Pittsburgh Steelers irányítója. Az 1958-as NFL-döntő, amire gyakran „The Greatest Game Ever Played” („Minden Idők Legjobb Mérkőzése”) jelzővel hivatkoznak, óriási szerepet játszott abban, hogy a 1960-as években a profi futball letaszította a baseballt a legnépszerűbb sportág képzeletbeli trónjáról. A népszerűséget kiaknázandó, létrejött egy konkurens profi liga, az American Football League.
Az AFL komoly konkurenciát jelentett az NFL-nek, mivel számos újítást vezettek be (például színesebb mezek a játékosok neveivel), valamint ügyes pénzügyi rendszert alkottak meg (a bevételekben a csapatok egyenlő arányban részesedtek). Az AFL versenyre kényszerítette riválisát. Az NFL létrehozta a Dallas Cowboyst, hogy az AFL Dallas Texanját Kansasbe kényszerítse. Két új csapatot, a Minnesota Vikingsot, és az Atlanta Falcons-t azért hoztak létre, hogy tulajdonosaik ne az AFL-ben indítsanak franchise-t.
1966-ban megegyezés született a két szövetség között az egyesülésről, ami 1970-ben meg is valósult. Az AFL 10 csapatából 3 NFL csapat hozzáadásával létrejött az American Football Conference (Amerikai Futball Konferencia), míg a maradék NFL csapat alkotta meg a National Football Conference-t (Nemzeti Futball Konferencia). Ezek a mai napig léteznek. Az új bajnokság döntője a két konferencia között zajlott. Ezt 4 évig „World Championship of Professional Footballnak” hívták, majd megkapta a jelenleg is érvényben lévő Super Bowl elnevezést.
A 70-es, és a 80 évek végleg biztosította a futball domináns szerepét az amerikai sportok között. A mindenkori Super Bowl rendkívül fontos eseménnyé nőtte ki magát, és a Monday Night Football intézménye is tovább fokozta sportág népszerűségét. A 70-es évek végén a szabályokat is módosították, hogy gyorsabb, passzorientáltabb játék alakuljon ki.

